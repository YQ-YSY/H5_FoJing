<html>
<head>
    <title>
    文殊师利问菩提经
    </title>
    <meta charset="utf-8"/>
    <style>
        details, z{margin-left: 1em;}
    </style>
</head>
<body>
（大正藏 第14册 No.0464 第0481页）
<br>文殊师利问菩提经
<br>（一名：伽耶山顶经）
<br>姚秦龟兹三藏鸠摩罗什译
<p></p>
<details>
<summary>（缘起）</summary>
<z>如是我闻，一时，佛初得道，
<br><z>在摩伽陀国伽耶山祠，与大比丘众千人俱，
<br><z>其先悉是编发仙人，皆阿罗汉，
<br><z>所作已办，心得自在，逮得己利，尽诸有结，正智解脱。
<br><z>菩萨万人，皆从十方世界来集，有大威德，
<br><z>皆得诸忍、诸陀罗尼、诸深三昧，具诸神通。
<br><z>文殊师利菩萨、观世音菩萨、大势至菩萨、
<br><z>香象菩萨、勇施菩萨、随智行菩萨以为上首。
<br><z>如是等菩萨大众，百千万亿，其数无量；
<br><z>并诸天、龙、夜叉、乾闼婆、阿修罗、
<br><z>迦楼罗、紧那罗、摩睺罗伽、人非人等大众围绕。
<p></p>
</details>
<details>
<summary>（以身得菩提？以心得菩提？）</summary>
<z>尔时，世尊入诸佛甚深三昧，
<br><z>如实谛观诸法性相，而作是念：
<br>“我得阿耨多罗三藐三菩提、得一切智慧，
<br><z>除诸重担、度三有险道，灭无明、得真明，
<br><z>拔邪箭、断渴爱、成法船、
<br><z>击法鼓、吹法䗍、建法幢，
<br><z>转生死种，示涅槃性，闭塞邪道，
<br><z>开于正路，离诸恶业，示于福田。
<br><z>我今当观，谁得阿耨多罗三藐三菩提？
<br><z>为以身得？为以心得？
<br><z>
<br><z>若以身得：
<br>‘身’则无知、无作，如草木瓦石，四大所造，
<br><z>从父母生，以衣服、饮食、卧具、澡浴而得存立，
<br><z>必归败坏无常磨灭。
<br><z>而是‘菩提’但有名字，世俗故说，
<br><z>无形、无色、无定、无相、无向、无入、无道，
<br><z>过诸言说，出于三界，
<br><z>无见、无闻、无觉、无知，
<br><z>亦无所得、亦无戏论，无问、无示、
<br><z>无有文字、无语言道。
<br><z>
<br><z>若以心得：
<br>‘心’从众缘生，众缘生故，空如幻，
<br><z>无处、无相、无性，亦无所有，
<br><z>于是中得‘菩提’者，所用‘法’得阿耨多罗三藐三菩提，
<br><z>是‘法’皆空，但有名字，以世俗故，而有言说，
<br><z>是皆忆想分别，实无所有，无有根本，亦无‘体、相’。
<br><z>无受、无著、无染、无离，‘一相’所谓‘无相’。
<br><z>是故于此‘法’中，无有‘得’者。
<br><z>无所用‘法’，亦无‘菩提’。
<br><z>如是通达，是则名为：阿耨多罗三藐三菩提。”
<p></p>
</details>
<details>
<summary>（如何发菩提心？）</summary>
<z>尔时，文殊师利法王子在大会中，
<br><z>立佛右面，执大宝盖，以覆佛上。
<br><z>时，文殊师利默知世尊所念如是，即白佛言：
<br>“世尊！
<br><z>若菩提如是‘相’者，善男子、善女人云何发心？”
<br><z>佛告文殊师利：“善男子、善女人，当随菩提‘相’，而发其心。”
<br><z>
<br><z>（文殊问：）“世尊，菩提‘相’者，当云何说？”
<br><z>佛告文殊师利：
<br>“菩提‘相’者，出于三界，过‘世俗法’，语言道断，
<br><z>灭诸‘发’、无‘发’，是：发菩提。
<br><z>文殊师利！
<br><z>是故菩萨应灭诸‘发’，发菩提心，‘无发’是：发菩提。
<br><z>发菩提心者，如如法性，‘相’如实际，无分别，不缘身心，是：发菩提。
<br><z>不着诸法，不增、不减、不异、不一，是：发菩提。
<br><z>如镜中像、如热时焰、如影、如响、如水中月，应当如是‘发菩提心’。”
<p></p>
</details>
<details>
<summary>（缘何行菩萨道？十五问答）</summary>
<z>尔时，会中有天子，名：月净光德，得阿惟越致。
<br><z>问文殊师利法王子言：“菩萨缘何事故行菩萨道？”
<br><z>文殊师利言：“汝可以此问于世尊。”
<br><z>佛即告文殊师利：“汝答月净光德天子所问行法。”
<br><z>文殊师利谓天子言：“汝可善听，我今当说。
<br><z>天子当知，诸菩萨道，以大悲为本，缘于众生。”
<br><z>
<br><z>天子言：“菩萨大悲以何为本？”
<br><z>文殊师利言：“以直心为本。”
<br><z>又问：“直心以何为本？”
<br><z>答言：“于一切众生等心为本。”
<br><z>又问：“等心以何为本？”
<br><z>答言：“无别异行为本。”
<br><z>又问：“无别异行以何为本？”
<br><z>答言：“以深净心为本。”
<br><z>又问：“深净心以何为本？”
<br><z>答言：“以阿耨多罗三藐三菩提心为本。”
<br><z>
<br><z>又问：“阿耨多罗三藐三菩提心以何为本？”
<br><z>答言：“以六波罗蜜为本。”
<br><z>又问：“六波罗蜜以何为本？”
<br><z>答言：“方便慧为本。”
<br><z>又问：“方便慧以何为本？”
<br><z>答言：“不放逸为本。”
<br><z>
<br><z>又问：“不放逸以何为本？”
<br><z>答言：“三善行为本。”
<br><z>又问：“三善行以何为本？”
<br><z>答言：“以十善业道为本。”
<br><z>又问：“十善业道以何为本？”
<br><z>答言：“以摄六根为本。”
<br><z>
<br><z>又问：“摄六根以何为本？”
<br><z>答言：“以正忆念为本。”
<br><z>又问：“正忆念以何为本？”
<br><z>答言：“以正观为本。”
<br><z>又问：“正观以何为本？”
<br><z>答言：“以坚念不忘为本。”
<p></p>
</details>
<details>
<summary>（菩萨有四心，能摄因、能摄果。）</summary>
<z>天子言：“文殊师利！菩萨有几心，能摄因、能摄果？”
<br><z>文殊师利言：“天子！
<br><z>诸菩萨有四心，能摄因、能摄果。
<br><z>何等为四？
<br><z>一者、初发心。
<br><z>二者、行道心。
<br><z>三者、不退转心。
<br><z>四者、一生补处心。
<br><z>（一）初发心，为行道心作因缘。
<br><z>（二）行道心，为不退转心作因缘。
<br><z>（三）不退转心，为一生补处心作因缘。
<br><z>
<br><z>复次，天子当知：
<br><z>（一）初发心，如种谷田中。
<br><z>（二）行道心，如谷子增长。
<br><z>（三）不退转心，如华果始成。
<br><z>（四）补处心，如花果有用。
<br><z>
<br><z>又：
<br><z>（一）初发心，如车匠集材。
<br><z>（二）行道心，如釿治材木。
<br><z>（三）不退转心，如安施材木。
<br><z>（四）一生补处心，如车成运致。
<br><z>
<br><z>又：
<br><z>（一）初发心，如月新生。
<br><z>（二）行道心，如月五日。
<br><z>（三）不退转心，如月十日。
<br><z>（四）一生补处心，如月十四日。
<br><z>（五）如来智慧，如月十五日。
<br><z>
<br><z>又：
<br><z>（一）初发心，能过声闻地。
<br><z>（二）行道心，能过辟支佛地。
<br><z>（三）不退转心，能过不定地。
<br><z>（四）一生补处心，安住定地。
<br><z>
<br><z>又：
<br><z>（一）初发心，如学初章。
<br><z>（二）行道心，如学第二章。
<br><z>（三）不退转心，如能以章为用。
<br><z>（四）一生补处心，如通达深经。
<br><z>
<br><z>又：
<br><z>（一）初发心，从因生。
<br><z>（二）行道心，从智生。
<br><z>（三）不退转心，从断生。
<br><z>（四）补处心，从果生。
<br><z>
<br><z>又：
<br><z>（一）初发心，因势力。
<br><z>（二）行道心，智势力。
<br><z>（三）不退转心，断势力。
<br><z>（四）补处心，果势力。
<br><z>
<br><z>又：
<br><z>（一）初发心，如病者求药。
<br><z>（二）行道心，如分别药。
<br><z>（三）不退转心，如病服药。
<br><z>（四）补处心，如病得差。
<br><z>
<br><z>又：
<br><z>（一）初发心，‘法王家’生。
<br><z>（二）行道心，学‘法王法’。
<br><z>（三）不退转心，能具足学‘法王法’。
<br><z>（四）补处心，学‘法王法’能得自在。”
<p></p>
</details>
<details>
<summary>（‘方便、慧’可迅速得菩提）</summary>
<z>尔时，大众中有天子，名：定光明主，
<br><z>不退转于阿耨多罗三藐三菩提。
<br><z>定光明主天子语文殊师利法王子言：
<br>“何等是菩萨摩诃萨‘略道’？
<br><z>以是‘略道’疾得阿耨多罗三藐三菩提？”
<br><z>
<br><z>文殊师利言：“天子！
<br><z>菩萨摩诃萨‘略道’有二。
<br><z>以是‘略道’疾得阿耨多罗三藐三菩提。
<br><z>何等为二？
<br><z>一者、方便。
<br><z>二者、慧。
<br><z>（一）摄善法，名为：方便。
<br><z>（二）分散诸法，名为：慧。
<br><z>
<br><z>又：
<br><z>（一）方便，名为：随众生行。
<br><z>（二）　慧，名：不转一切法相。
<br><z>
<br><z>（一）方便，名：待应众生心。
<br><z>（二）　慧，名：不待一切法。
<br><z>
<br><z>（一）方便，名：和合诸法。
<br><z>（二）　慧，名：舍离诸法。
<br><z>
<br><z>（一）方便，名：起因缘。
<br><z>（二）　慧，名：灭因缘。
<br><z>
<br><z>（一）方便，名：知分别诸法。
<br><z>（二）　慧，名：不分别法性。
<br><z>
<br><z>（一）方便，名：庄严佛土。
<br><z>（二）　慧，名：庄严佛土无所分别。
<br><z>
<br><z>（一）方便，名：知众生诸根利钝。
<br><z>（二）　慧，名：不得众生。
<br><z>
<br><z>（一）方便，名：能至道场。
<br><z>（二）　慧，名：能得一切佛法。”
<p></p>
</details>
<details>
<summary>（复有二道，可迅速得菩提）</summary>
“天子当知，菩萨摩诃萨复有二道，
<br><z>以是二道，疾得阿耨多罗三藐三菩提。
<br><z>何等为二？
<br><z>一者、助道。
<br><z>二者、断道。
<br><z>（一）助道者，五波罗蜜。
<br><z>（二）断道者，般若波罗蜜。
<br><z>
<br><z>复有二道。何等为二？
<br><z>一者、有系道。
<br><z>二者、无系道。
<br><z>（一）有系道者，五波罗蜜。
<br><z>（一）无系道者，般若波罗蜜。
<br><z>
<br><z>复有二道。
<br><z>一者、有量道。
<br><z>二者、无量道。
<br><z>（一）有量道者，取相分别。
<br><z>（二）无量道者，不取相分别。
<br><z>
<br><z>复有二道。
<br><z>一者、智道。
<br><z>二者、断道。
<br><z>（一）智道者，初地至七地。
<br><z>（二）断道者，八地至十地。”
<p></p>
</details>
<details>
<summary>（何为菩萨义？何为菩萨智？）</summary>
<z>尔时，会中有菩萨名：随智勇行，
<br><z>问文殊师利法王子言：
<br>“何谓为菩萨义？何谓为菩萨智？”
<br><z>
<br><z>文殊师利言：
<br>“善男子！
<br><z>义，名无用。
<br><z>智，名有用。
<br><z>
<br><z>（一）何谓‘义’名无用？
<br>‘义’是无为。‘无为法’于‘法’无用、非用。
<br><z>又，义者，非染相、非离相，是‘义’于‘法’无用、非用。
<br><z>又，义，不增、不减，于‘法’无用、非用。
<br><z>
<br><z>天子！
<br><z>（二）何谓为‘智’？
<br>‘智’是忍道，是心所用，非无用。
<br><z>是故，‘智’名：有用，非无用。
<br><z>智‘功’归于‘断’，是故‘智’名：有用，非无用。
<br><z>智‘名’善知‘五阴、十二入、十八界、十二因缘，是处非处’，
<br><z>是故‘智’名：有用，非无用。”
<p></p>
</details>
<details>
<summary>复次，天子！诸菩萨有十智。</summary>
<z>何等为十？
<br><z>一者、因智。
<br><z>二者、果智。
<br><z>三者、义智。
<br><z>四者、方便智。
<br><z>五者、慧智。
<br><z>六者、摄智。
<br><z>七者、波罗蜜智。
<br><z>八者、大悲智。
<br><z>九者、成就众生智。
<br><z>十者、不着一切法智。
<p></p>
</details>
<details>
<summary>复次，天子！诸菩萨有十发。</summary>
<z>何等为十？
<br><z>一者、身发。欲令众生身业清净故。
<br><z>二者、口发。欲令众生口业清净故。
<br><z>三者、意发。欲令众生意业清净故。
<br><z>四者、内发。一切内物不贪着故。
<br><z>五者、外发。欲令众生住正行故。
<br><z>六者、智发。具足佛智故。
<br><z>七者、慈发。念一切功德庄严故。
<br><z>八者、众生成熟发。守护智慧药故。
<br><z>九者、有为智发。具足定聚故。
<br><z>十者、无为智发。心不着三界故。
<p></p>
</details>
<details>
<summary>复次，天子！诸菩萨有十行。</summary>
<z>何等为十？
<br><z>一者、波罗蜜行。
<br><z>二者、摄行。
<br><z>三者、慧行。
<br><z>四者、方便行。
<br><z>五者、大悲行。
<br><z>六者、求助慧法行。
<br><z>七者、求智法行。
<br><z>八者、心清净行。
<br><z>九者、观诸谛行。
<br><z>十者、一切所爱无贪着行。
<p></p>
</details>
<details>
<summary>复次，天子！诸菩萨有十思惟尽。</summary>
<z>何等为十？
<br><z>一者、思惟事尽。
<br><z>二者、思惟受尽。
<br><z>三者、思惟法尽。
<br><z>四者、思惟烦恼尽。
<br><z>五者、思惟见尽。
<br><z>六者、思惟邪尽。
<br><z>七者、思惟爱尽。
<br><z>八者、思惟不着尽。
<br><z>九者、思惟结使尽。
<br><z>十者、思惟着道场行尽。
<p></p>
</details>
<details>
<summary>复次，天子！诸菩萨有十治法。</summary>
<z>何等为十？
<br><z>一者、治悭贪心。雨布施雨故。
<br><z>二者、治破戒心。三法清净故。
<br><z>三者、治瞋恚心。修行慈忍故。
<br><z>四者、治懈怠心。求佛法无厌故。
<br><z>五者、治不善觉观心。得禅定解脱自在故。
<br><z>六者、治愚痴心。生助决定般若波罗蜜法故。
<br><z>七者、治诸烦恼心。生助道法故。
<br><z>八者、治颠倒道心。修助四谛法故。
<br><z>九者、治心。‘时、非时’自在行故。
<br><z>十者、治我。观‘无我法’故。
<p></p>
</details>
<details>
<summary>复次，天子！诸菩萨有十善地。</summary>
<z>何等为十？
<br><z>一者、身善离‘身三恶’故。
<br><z>二者、口善离‘口四恶’故。
<br><z>三者、意善离‘心三恶’故。
<br><z>四者、内善不着‘见身’故。
<br><z>五者、外善不着‘一切法’故。
<br><z>六者、不着‘助智善’，不贪‘助道法’故。
<br><z>七者、不‘自高’，善思惟‘圣道性’故。
<br><z>八者、除‘身善’，修集‘般若波罗蜜’故。
<br><z>九者、离‘倒善’，不诳一切众生故。
<br><z>十者、不惜身命，善以大悲化众生故。
<p></p>
</details>
<details>
<summary>（贵随法行者，能得菩提）</summary>
<z>复次，天子！
<br><z>诸菩萨‘贵随法行’者，能得菩提，非不贵随法行。
<br><z>随法行者，如说，能行。
<br><z>不随法行者，但有言说，不能如所说行。
<p></p>
</details>
<details>
<summary>复次，天子！诸菩萨复有二随法行。</summary>
<z>何等为二？
<br><z>一者、行道。
<br><z>二者、行断。
<br><z>
<br><z>复有二随法行。何等为二？
<br><z>一者、身自修行善。
<br><z>二者、教化众生。
<br><z>
<br><z>复有二随法行。何等为二？
<br><z>一者、行智行。
<br><z>二者、不行智行。
<br><z>
<br><z>复有二随法行。何等为二？
<br><z>一者、善分别诸‘地’。
<br><z>二者、不分别‘地、非地’。
<br><z>
<br><z>复有二随法行。何等为二？
<br><z>一者、知诸地‘过’，而能转进。
<br><z>二者、善知具足，从一地至一地。
<br><z>
<br><z>复有二随法行。何等为二？
<br><z>一者、善知‘声闻、辟支佛’道。
<br><z>二者、善知佛道，不退转行。
<p></p>
</details>
<details>
<summary>（赞法）</summary>
<z>尔时，佛赞文殊师利法王子言：
<br>“善哉，善哉！
<br><z>汝能为诸菩萨摩诃萨说本业道，诚如所说。”
<br><z>
<br><z>说是法时，十千菩萨得无生法忍。
<br><z>文殊师利法王子，一切世间天、人、阿修罗，闻佛所说，欢喜信受。
<p></p>
</details>
<p></p>
文殊师利问菩提经（终）
<p></p>
</body>
</html>
