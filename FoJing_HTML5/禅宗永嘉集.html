<html>
<head>
    <title>
    禅宗永嘉集
    </title>
    <meta charset="utf-8"/>
    <style>
        details, z{margin-left: 1em;}
    </style>
</head>
<body>
（大正藏 第48册 No.2013 第0387页）
<br>
<details>
<summary>禅宗永嘉集序
    <br/>唐庆州刺史魏静述</summary>
<br/><z/>闻夫：
<br/><z/>‘慧门’广辟，理绝‘色、相’之端。
<br/><z/>‘觉路’遥登，迹晦‘名、言’之表。
<br/><z/>悲夫：
<br/><z/><z/><z/>能仁示现，应化无方。
<br/><z/><z/><z/>开‘妙典’于三乘，
<br/><z/><z/><z/>畅‘真诠’于八部。
<br/><z/>所以：
<br/><z/><z/><z/>发挥至赜，悬‘梵景’于昏衢。
<br/><z/><z/><z/>光阐大猷，泛‘禅波’于欲浪。
<br/><z/>是以：
<br/><z/><z/><z/>金棺掩耀，玉毫收彩。
<br/><z/><z/>‘孤标灵鹫之英、
<br/><z/><z/><z/>独负成麟之业’者，
<br/><z/><z/><z/>其唯大师欤？
<br/>
<br/><z/><z/><z/>大师，俗姓戴氏，永嘉人也。
<br/><z/><z/><z/>少挺生知，学不加思。
<br/><z/><z/><z/>幼，则游心‘三藏’，
<br/><z/><z/><z/>长，则通志‘大乘’。
<br/><z/><z/>‘三业’精勤，偏弘‘禅观’。
<br/><z/><z/>‘境、智’俱寂，
<br/><z/><z/>‘定、慧’双融。
<br/><z/>遂使：
<br/><z/><z/><z/>尘静昏衢，波澄玄海。
<br/><z/><z/><z/>心珠道种，莹‘七净’以交辉。
<br/><z/><z/><z/>戒月悲花，耿‘三空’而列耀。
<br/><z/>加复：
<br/><z/><z/><z/>霜松洁操，水月虚襟。布衣蔬食，忘身为法。
<br/><z/><z/><z/>愍伤含识，物物斯安。观念相续，心心靡间。
<br/><z/><z/><z/>始终抗节，金石方坚。浅深心要，贯花惭洁。
<br/><z/><z/><z/>神彻言表，理契寰中。曲己推人，顺凡同圣。
<br/><z/><z/><z/>则不起‘灭定’，
<br/><z/><z/><z/>而秉护‘四仪’。
<br/><z/><z/>‘名’重当时，
<br/><z/><z/>‘道’扇方外。
<br/><z/><z/><z/>三吴硕学，辐辏禅阶。
<br/><z/><z/><z/>八表高人，风趋理窟。
<br/>
<br/><z/><z/><z/>静往因薄宦，亲承接足，恨未尽于方寸。
<br/><z/><z/><z/>俄赴京畿，自尔已来，幽冥遽隔，永慨玄眸。
<br/><z/>积翳，
<br/><z/><z/><z/>忽丧金錍，欲海洪涛。遄沈智楫，遗文尚在。
<br/><z/><z/><z/>龛室寂寥，呜呼哀哉。痛缠心腑。
<br/><z/>所嗟：
<br/><z/><z/><z/>一方眼灭，七众何依？德音无闻，远增凄感。
<br/><z/><z/><z/>大师在生，凡所宣纪，总有十篇，集为一卷。
<br/><z/><z/><z/>庶同归郢悟者，得意忘言耳。
<br/><z/><z/><z/>今略纪斯文，多有谬误。用俟明哲，非者正之。
</details>
<br/>禅宗永嘉集
<br/>唐慎水沙门玄觉撰
<p/>
<details>
<summary>大章分为十门：</summary>
    <details>
    <summary>慕道志仪　<z/>第一。</summary>
    <z/>夫欲修道，先须立志、及事师仪则。
    <br/><z/>彰乎轨训，故标‘第一　慕道仪式’。
    <p/>
    </details>
    <details>
    <summary>戒憍奢意　<z/>第二。</summary>
    <z/>初虽立志修道，善识轨仪；
    <br/><z/>若三业憍奢、妄心扰动，何能得定？
    <br/><z/>故次‘第二　明戒憍奢意’也。
    <p/>
    </details>
    <details>
    <summary>净修三业　<z/>第三。</summary>
    <z/>前戒憍奢，略标纲要；
    <br/><z/>今子细检责，令粗过不生。
    <br/><z/>故次‘第三　明净修三业’，戒乎‘身、口、意’也。
    <p/>
    </details>
    <details>
    <summary>奢摩他颂　<z/>第四。（修止）</summary>
    <z/>前已检责‘身、口’，令‘粗过’不生。
    <br/><z/>次须入门、修道渐次：
    <br/><z/>不出‘定、慧、五种起心、六种料简’。
    <br/><z/>故次‘第四　明奢摩他颂’也。
    <p/>
    </details>
    <details>
    <summary>毗婆舍那颂　第五。（修观）</summary>
    <z/>非戒不禅，非禅不慧。
    <br/><z/>上既修定，定久慧明。
    <br/><z/>故次‘第五　明毗婆舍那颂’也。
    <p/>
    </details>
    <details>
    <summary>优毕叉颂　<z/>第六。（止观双运）</summary>
    <z/>偏修于定，定久则沈。
    <br/><z/>偏学于慧，慧多心动。
    <br/><z/>故次‘第六　明优毕叉颂’，等于‘定、慧’。
    <br/><z/>令不‘沈、动’，使‘定、慧’均等，舍于‘二边’。
    <p/>
    </details>
    <details>
    <summary>三乘渐次　<z/>第七。</summary>
    ‘定、慧’既均，则寂而常照。
    <br/><z/>三观一心，何疑不遣？何照不圆？
    <br/><z/>自解虽明，悲他未悟，悟有浅深。
    <br/><z/>故次‘第七　明三乘渐次’也。
    <p/>
    </details>
    <details>
    <summary>理事不二　<z/>第八。</summary>
    <z/>三乘悟理，理无不穷。
    <br/><z/>穷理在事，了事即理。
    <br/><z/>故次‘第八　明事理不二’。
    <br/><z/>即事而真，用祛倒见也。
    <p/>
    </details>
    <details>
    <summary>劝友人书　<z/>第九。</summary>
    ‘事、理’既融，内心自莹。
    <br/><z/>复悲远学，虚掷寸阴。
    <br/><z/>故次‘第九　明劝友人书’也。
    <p/>
    </details>
    <details>
    <summary>发愿文　<z/><z/>第十。</summary>
    ‘劝友’虽是悲他，专心在一，情犹未普。
    <br/><z/>故次‘第十　明发愿文’，誓度一切也。
    <p/>
    </details>
<p/>
</details>
<details>
<summary>慕道志仪　<z/>第一</summary>
<z/>先观三界，生厌离故。
<br/><z/><z/><z/>次亲善友，求出路故。
<br/><z/><z/>次朝晡问讯，存礼数故。
<br/><z/>次审乖适如何，明侍养故。
<br/><z/><z/>次问何所作，为明亲承事故。
<br/><z/><z/>次瞻仰无怠，生殷重故。
<br/><z/><z/>次数决心要，为正修故。
<br/><z/><z/>次随解呈简，为识邪正故。
<br/><z/><z/><z/>次验气力，知生熟故。
<br/><z/><z/>次见病生疑，堪进妙药故。
<br/><z/><z/><z/>委的审思，求谛当故。
<br/><z/><z/><z/>日夜精勤，恐缘差故。
<br/><z/><z/><z/>专心一行，为成业故。
<br/><z/><z/><z/>亡身为法，为知恩故。
<br/><z/>如其信力轻微、意无专志、粗行浅解、泛漾随机；
<br/><z/>触事，则因‘事’生心；
<br/><z/>缘无，则依‘无’息念；
<br/><z/>既非‘动、静’之等观；
<br/><z/>则顺‘有、无’之得失。
<br/><z/>然‘道不浪阶，随功涉位’耳。
<br/>
<p/>
</details>
<details>
<summary>戒憍奢意　<z/>第二</summary>
<z/>衣食由来，长养栽种、垦土掘地、盐煮蚕蛾；
<br/><z/>成熟施为，损伤物命，令他受死，资给自身。
<br/><z/>但畏饥寒，不观死苦，杀他活己，痛哉可伤？
<br/><z/>兼用农功，积力深厚，何独含灵致命？
<br/><z/>亦乃信施难消，虽复出家，何德之有？
<br/><z/>噫！
<br/><z/>夫欲出超三界，未有绝尘之行；
<br/><z/>徒为男子之身，而无丈夫之志；
<br/><z/>但以终朝扰扰、竟夜昏昏；
<br/><z/>道德未修、衣食斯费；
<br/><z/>上乖弘道、下阙利生、中负四恩，诚以为耻！
<br/><z/>故智人思之：
<br/><z/>宁‘有法’死，
<br/><z/>不‘无法’生！
<br/><z/>徒自迷痴，贵身贱法耳。
<br/>
<p/>
</details>
<details>
<summary>净修三业　<z/>第三</summary>
<z/>（一）贪、瞋、邪见——意业。
<br/><z/>（二）妄言、绮语、两舌、恶口——口业。
<br/><z/>（三）杀、盗、淫——身业。
<br/><z/>
<br/><z/>夫欲‘志求大道’者，必先净修三业。
<br/><z/>然后于‘四威仪’中，渐次入道。
<br/><z/>乃至：
<br/>‘六根’所对，随缘了达，
<br/>‘境、智’双寂，冥乎妙旨。
    <details>
    <summary>（一）云何净修‘身业’？</summary>
    <z/>深自思惟：行、住、坐、卧，‘四威仪’中，检摄‘三愆’，无令漏失。
    <br/><z/>慈悲抚育，不伤物命。水陆空行，一切‘含识’，命无大小，等心爱护。
    <br/><z/>蠢动蜎飞，无令毁损；危难之流，殷勤拔济；方便救度，皆令解脱。
    <br/><z/>于他财物，不与不取；乃至鬼神，随有主物，一针一草，终无故犯。
    <br/><z/>贫穷乞丐，随己所有，敬心施与，令彼安隐，不求恩报。
    <br/><z/>
    <br/><z/>作是思惟：
    <br/><z/>过去诸佛，经‘无量劫’行檀，布施象马七珍、头目髓脑、乃至身命，舍而无吝。
    <br/><z/>我今亦尔，随有施与，欢喜供养，心无吝惜。
    <br/><z/>
    <br/><z/>于诸女色，心无染着。
    <br/><z/>凡夫颠倒，为欲所醉，耽荒迷乱，不知其过。如捉花茎，不悟毒蛇。
    <br/><z/>智人观之，毒蛇之口、熊豹之手、猛火热铁，不以为喻。
    <br/><z/>铜柱铁床、焦背烂肠、血肉糜溃、痛彻心髓，作如是观。唯苦无乐。
    <br/><z/>革囊盛粪、脓血之聚、外假香涂、内唯臭秽、
    <br/><z/>不净流溢、虫蛆住处、鲍肆厕孔，亦所不及。
    <br/><z/>智者观之，但见发毛爪齿、薄皮厚皮、肉血汗泪、涕唾脓脂、
    <br/><z/>筋脉脑膜、黄痰白痰、肝胆骨髓、肺脾肾胃、心膏膀胱、
    <br/><z/>大肠小肠、生藏熟藏、屎尿臭处，如是等物。
    <br/><z/>一一‘非人’，识风鼓击，妄生言语，诈为亲友；
    <br/><z/>其实怨妒、败德障道，为过至重，应当远离，如避怨贼。
    <br/><z/>是故智者观之，如毒蛇想。宁近毒蛇，不亲女色。
    <br/><z/>
    <br/><z/>何以故？
    <br/><z/>毒蛇杀人，一死一生。
    <br/><z/>女色系缚，百千万劫。种种楚毒，苦痛无穷。
    <br/><z/>谛察深思，难可附近。
    <br/><z/>是以智者，切检‘三衍’，改往修来，背恶从善；
    <br/><z/>不杀不盗，放生布施，不行淫秽，常修梵行。
    <br/><z/>日夜精勤，行道礼拜，归凭三宝，志求解脱。
    <br/><z/>于身命财，修三坚法；知身虚幻，无有自性。
    <br/><z/>色即是空，谁是‘我’者？
    <br/><z/>一切诸法，但有假名。无一定实是‘我身’者。
    <br/><z/>四大五阴，一一非‘我’，和合亦无。
    <br/><z/>内外推求，如水聚沫、浮泡阳焰、芭蕉幻化、镜像水月，毕竟无人。
    <br/>‘无明’不了，妄执为‘我’。于‘非实’中，横生‘贪着’；
    <br/><z/>杀生偷盗、淫秽荒迷，竟夜终朝，矻矻造业。
    <br/><z/>虽非真实，善恶报应，如影随形。
    <br/><z/>
    <br/><z/>作是观时，不以‘恶求’而养身命。
    <br/><z/>应自观‘身’如毒蛇想。为治病故，受于‘四事’。
    <br/><z/>身着衣服，如裹痈疮；口餐滋味，如病服药。
    <br/><z/>节身俭口，不生奢泰；闻说少欲；深乐修行。
    <br/><z/>故经云：“少欲头陀，善知止足，是人能入贤圣之道。”
    <br/><z/>何以故？
    <br/><z/>恶道众生，经无量劫，阙衣乏食，叫唤号毒，饥寒切楚，皮骨相连。
    <br/><z/>我今暂阙，未足为苦。
    <br/><z/>是故智者，贵法贱身，勤求至道，不顾形命，是名：净修身业。
    <br/>
    <p/>
    </details>
    <details>
    <summary>（二）云何净修‘口业’？</summary>
    <z/>深自思惟：口之‘四过’，生死根本。增长‘众恶’，倾覆‘万行’，递相‘是非’。
    <br/><z/>是故，智者欲拔其源、断除虚妄，修‘四实语’。
    <br/><z/>（一）正直。
    <br/><z/>（二）柔软。
    <br/><z/>（三）和合。
    <br/><z/>（四）如实。
    <br/><z/>此之‘四语’，智者所行。
    <br/><z/>
    <br/><z/>何以故？
    <br/><z/>（一）正直语者，能除绮语。
    <br/><z/>（二）柔软语者，能除恶口。
    <br/><z/>（三）和合语者，能除两舌。
    <br/><z/>（四）如实语者，能除妄语。
    <br/><z/>
    <br/><z/>（一）正直语者，有二：
    <br/><z/><z/><z/>一、称法说。令诸闻者，信解明了。
    <br/><z/><z/><z/>二、称理说。令诸闻者，除疑遣惑。
    <br/><z/>（二）柔软语者，亦二：
    <br/><z/><z/><z/>一者、安慰语。令诸闻者，欢喜亲近。
    <br/><z/><z/><z/>二者、宫商清雅。令诸闻者，爱乐受习。
    <br/><z/>（三）和合语者，亦二：
    <br/><z/><z/><z/>一、事和合者，见斗诤人，谏劝令舍；不自称誉，卑逊敬物。
    <br/><z/><z/><z/>二、理和合者，见退菩提心人，殷勤劝进，善能分别；‘菩提、烦恼’平等一相。
    <br/><z/>（四）如实语者，亦二：
    <br/><z/><z/><z/>一、事实者，有则言有，无则言无；是则言是，非则言非。
    <br/><z/><z/><z/>二、理实者，一切众生，皆有佛性；如来涅槃，常住不变。
    <br/><z/>是以智者，行‘四实语’。
    <br/><z/>
    <br/><z/>观彼众主，旷劫已来，为彼‘四过’之所颠倒，沉沦生死、难可出离。
    <br/><z/>我今欲拔其‘源’，观彼‘口业’，唇舌牙齿、咽喉脐响，识风鼓击，音出其中。
    <br/><z/>由‘心’因缘，‘虚、实’两别。
    <br/><z/>‘实’则利益，
    <br/><z/>‘虚’则损减。
    <br/>‘实’是起善之根，
    <br/>‘虚’是生恶之本。
    <br/>‘善、恶’根本，由‘口言’诠。
    <br/><z/>诠‘善’之言，名为‘四正’。
    <br/><z/>诠‘恶’之语，名为‘四邪’。
    <br/>‘邪’则就苦，
    <br/>‘正’则归乐。
    <br/>‘善’是助道之缘，
    <br/>‘恶’是败道之本。
    <br/><z/>是故，智者‘要心’扶正，‘实语’自立。
    <br/><z/>诵经、念佛，观语‘实相’，‘言’无所存，‘语、默’平等。
    <br/><z/>是名：净修口业。
    <br/>
    <p/>
    </details>
    <details>
    <summary>（三）云何净修‘意业’？</summary>
    <z/>深自思惟：善恶之源，皆从心起。
    <br/><z/>邪念因缘，能生万恶。
    <br/><z/>正观因缘，能生万善。
    <br/><z/>故经云：“‘三界’无别‘法’，惟是一‘心’作。”
    <br/><z/>当知：‘心’是万法之根本也。
    <br/><z/>
    <br/><z/>云何‘邪念’？
    <br/>‘无明’不了，妄执为‘我’。‘我见’坚固，贪、瞋、邪见，横计所‘有’，生诸‘染着’。
    <br/><z/>故经云：“因有‘我’故，便有‘我所’；因‘我所’故，起于‘断、常’、六十二见。
    <br/>‘见、思’相续，九十八使、三界生死，轮回不息。”
    <br/><z/>当知‘邪念’，众恶之本。
    <br/><z/>是故，智者‘制’而不随。
    <br/><z/>
    <br/><z/>云何正观？
    <br/>‘彼、我’无差，‘色、心’不二。
    <br/>‘菩提、烦恼’本性非殊。
    <br/>‘生死、涅槃’平等一照。
    <br/><z/>故经云：“离‘我、我所’，观于平等。‘我’及‘涅槃’，此二皆空。当知诸‘法’，但有名字。”
    <br/><z/>故经云：“乃至‘涅槃’，亦但有名字。”
    <br/><z/>又云：“文字‘性’离，‘名字’亦空。”
    <br/><z/>何以故？
    <br/><z/>法，不自名。假‘名’诠‘法’。
    <br/>‘法’既‘非法’，‘名’亦‘非名’。
    <br/>‘名’不当‘法’，‘法’不当‘名’。
    <br/>‘名、法’无当，一切空寂。
    <br/><z/>故经云：“‘法’无名字，言语断故。”
    <br/><z/>是以‘妙相’绝‘名’，真‘名’非字。
    <br/><z/>何以故？
    <br/><z/>无为寂灭，至极微妙。
    <br/><z/>绝‘相’、离‘名’，‘心、言’路绝——当知‘正观还源’之要也。
    <br/><z/>是故，智者正观‘因缘’，‘万感’斯遣、‘境、智’双忘，‘心源’净矣。
    <br/><z/>是名：净修意业。
    <br/>
    <p/>
    </details>
<z/>此应‘四仪、六根’所对，随缘了达。‘入道次第’云尔。
<br/>
<p/>
</details>
<details>
<summary>奢摩他颂　<z/>第四（修止）</summary>
<z/>恰恰用心时，
<br/><z/>恰恰无心用。
<br/><z/>无心恰恰用，
<br/><z/>常用恰恰无。
<br/><z/>
    <details>
    <summary>（忘尘，息念）</summary>
    <z/>夫‘念’非‘忘尘‘而不息；
    <br/><z/><z/>‘尘’非‘息念’而不忘。
    <br/><z/>尘忘，则‘息念’而忘；
    <br/><z/>念息，则‘忘尘’而息。
    <br/>‘忘尘’而息，息无‘能息’；
    <br/>‘息念’而忘，忘无‘所忘’。
    <br/><z/>忘无‘所忘’，尘遗，非‘对’；
    <br/><z/>息无‘能息’，念灭，非‘知’。
    <br/>‘知’灭、‘对’遗，一向冥寂。阒尔无寄，妙性天然。
    <br/><z/>如火得空，火则自灭。
    <br/><z/>空，喻‘妙性’之非‘相’。
    <br/><z/>火，比‘妄念’之不‘生’。
    <br/>
    <p/>
    </details>
    <details>
    <summary>其辞曰：</summary>
    <z/>忘缘之后寂寂，灵知之性历历。
    <br/><z/>无记昏昧昭昭，契真本空的的。
    <br/><z/>惺惺寂寂是，无记寂寂非。
    <br/><z/>寂寂惺惺是，乱想惺惺非。
    <br/><z/>若以‘知’知寂，此非‘无缘知’。如手执如意，非‘无如意手’。
    <br/><z/>若以‘自知’知，亦非‘无缘知’。如手自作拳。非是‘不拳手’。
    <br/><z/>亦不知‘知寂’，亦不自知‘知’。
    <br/><z/>不可为‘无知’，‘自性’了然故，不同于木石。
    <br/><z/>手不执如意，亦不自作拳，不可为‘无手’，以手安然故。不同于兔角。
    <br/>
    <p/>
    </details>
    <details>
    <summary>复次，修心渐次者：（格物致知）</summary>
    <z/>夫‘以知’知物，物在，‘知’亦在。
    <br/><z/>若‘以知’知‘知’，知‘知’则离物。
    <br/><z/>物离，犹‘知’在，起‘知’，知于‘知’。
    <br/>‘后知’若生时，‘前知’早已灭。
    <br/>‘二知’既不并，但得‘前知’灭，灭处为‘知境’，‘能、所’俱非真。
    <br/>‘前’则灭，灭引‘知’，
    <br/>‘后’则知，‘知’续灭。
    <br/>‘生、灭’相续，自是‘轮回’之道。
    <br/><z/>
    <br/><z/>今言‘知’者，不须知‘知’，但‘知’而已。
    <br/><z/>则：前不接‘灭’。后不引‘起’。
    <br/>‘前、后’断续，中间自孤，‘当体’不顾，应时消灭。
    <br/>‘知体’既已灭，豁然如‘托空’，寂尔少时间，唯觉‘无所得’，即觉‘无觉’。
    <br/><z/>
    <br/>‘无觉’之觉，异乎木石？
    <br/><z/>此是‘初心’处，冥然绝虑，乍同死人。
    <br/>‘能、所’顿忘，纤缘尽净。阒尔虚寂，似‘觉无知’。
    <br/>‘无知’之性，异乎木石。此是‘初心’处，领会难为。
    <br/>
    <p/>
    </details>
    <details>
    <summary>入初心时，三不应有：</summary>
    <z/>一、恶。<z/>谓：思惟世间‘五欲’等因缘。
    <br/><z/>二、善。<z/>谓：思惟世间‘杂善’等事。
    <br/><z/>三、无记。谓：善恶不思、阒尔昏住。
    <br/>
    <p/>
    </details>
    <details>
    <summary>戒中，三应须具：</summary>
    <z/>一、摄律仪戒。<z/>谓：断一切恶。
    <br/><z/>二、摄善法戒。<z/>谓：修一切善。
    <br/><z/>三、饶益有情戒。谓：誓度一切众生。
    <br/>
    <p/>
    </details>
    <details>
    <summary>定中，三应须别：</summary>
    <z/>一、安住定。谓：妙性天然，本自‘非动’。
    <br/><z/>二、引起定。谓：澄心寂怕，发莹增明。
    <br/><z/>三、办事定。谓：定水凝清，万像斯鉴。
    <br/>
    <p/>
    </details>
    <details>
    <summary>慧中，三应须别：</summary>
    <z/>一、人空慧。谓：了‘阴’非我。即：‘阴’中无我。如龟毛兔角。
    <br/><z/>二、法空慧。谓：了‘阴’等诸法，缘假、非实。如镜像水月。
    <br/><z/>三、空空慧。谓：了‘境、智’俱空，‘是空’亦空。
    <br/>
    <p/>
    </details>
    <details>
    <summary>见中，三应须识：</summary>
    <z/>一、空见。<z/>谓：见‘空’，而‘见’非空。
    <br/><z/>二、不空见。谓：见‘不空’，而‘见’非不空。
    <br/><z/>三、性空见。谓：见‘自性’，而‘见’非‘性’。
    <br/>
    <p/>
    </details>
    <details>
    <summary>偏中，三应须简：</summary>
    <z/>一、有法身，无‘般若、解脱’。
    <br/><z/>二、有般若，无‘解脱、法身’。
    <br/><z/>三、有解脱，无‘法身、般若’。
    <br/><z/>有一无二，故不圆。
    <br/><z/>不圆，故非‘性’。
    <br/>
    <p/>
    </details>
    <details>
    <summary>又偏中，三应须简：</summary>
    <z/>一、有‘法身、般若’，无‘解脱’。
    <br/><z/>二、有‘般若、解脱’，无‘法身’。
    <br/><z/>三、有‘解脱、法身’，无‘般若’。
    <br/><z/>有二无一，故不圆。
    <br/><z/>不圆，故非‘性’。
    <br/>
    <p/>
    </details>
    <details>
    <summary>圆中，三应须具：</summary>
    <z/>一、‘法身不痴’即般若，‘般若无著’即解脱，‘解脱寂灭’即法身。
    <br/><z/>二、‘般若无著’即解脱，‘解脱寂灭’即法身，‘法身不痴’即般若。
    <br/><z/>三、‘解脱寂灭’即法身，‘法身不痴’即般若，‘般若无著’即解脱。
    <br/><z/>举一，即具三。
    <br/><z/>言三，‘体’即一。
    <br/><z/>
    <br/><z/>此‘因’中三德，非‘果’上三德。
    <br/><z/>欲知‘果’上三德，‘法身’有‘断德’迩，因‘断惑’而显‘德’，故名：断德。
    <br/><z/>（一）‘自受用’身，有智德。具‘四智’真实功德故。
    <br/><z/>（二）‘他、化’二身，有大恩德。
    <br/><z/>（三）‘他受用’身，于十地菩萨有恩德故。
    <br/><z/>三种化身，于‘菩萨、二乘、异生’有恩故。
    <br/><z/>
    <br/><z/>三谛、四智，除‘成所作智’，为‘缘俗谛’故。
    <br/><z/>然‘法’无浅深，而照之有明昧。
    <br/><z/><z/>‘心’非垢净，而解之有迷悟。
    <br/><z/>创入初心，迷复何非浅。
    <br/><z/>终契圆理，达始何非深。
    <br/><z/>迷之‘失理’而自差，
    <br/><z/>悟之‘失差’而即理。
    <br/>‘迷、悟’则同其致，故有‘渐次’名焉。
    <br/>
    <p/>
    </details>
    <details>
    <summary>复次，初修心人，入门之后，须识五念：</summary>
    <z/>一、故起。
    <br/><z/>二、串习。
    <br/><z/>三、接续。
    <br/><z/>四、别生。
    <br/><z/>五、即静。
    <br/><z/>
    <br/><z/>（一）故起念者，谓：起心思惟‘世间五欲’及‘杂善’等事。
    <br/><z/>（二）串习念者，谓：无心，故忆。忽尔思惟‘善恶’等事。
    <br/><z/>（三）接续念者，谓：‘串习’忽起，知‘心’驰散，又不制止、更复续前、思惟不‘住’。
    <br/><z/>（四）别生念者，谓：觉知‘前念’是散乱，即生‘惭愧、改悔’之心。
    <br/><z/>（五）即静念者，谓：初坐时，更不思惟‘世间善恶’及‘无记’等事，即此作功。故言‘即静’。
    <br/>
    <p/>
    </details>
    <details>
    <summary>（‘四念’为病，‘即静’一念为药。）</summary>
    <br/>‘串习’一念初生者，多‘接续’，故起二念：
    <br/><z/>（一）懈怠者，有‘别生’一念。
    <br/><z/>（二）惭愧者，多‘即静’一念。
    <br/><z/>‘精进’者，有‘串习、接续’，故起‘别生’。
    <br/><z/>
    <br/><z/>‘四念’为病，‘即静’一念为药。
    <br/><z/>虽复‘药、病’有殊，总束俱名为：念。
    <br/><z/>得此‘五念停息’之时，名为：一念相应。
    <br/><z/>一念者，灵知之‘自性’也。
    <br/><z/>然‘五念’是‘一念’枝条，
    <br/><z/><z/>‘一念’是‘五念’根本。
    <br/>
    <p/>
    </details>
    <details>
    <summary>复次，若‘一念相应’之时，须识六种‘料简’：</summary>
    <z/>一、识病。
    <br/><z/>二、识药。
    <br/><z/>三、识对治。
    <br/><z/>四、是识过生。
    <br/><z/>五、识是非。
    <br/><z/>六、识正助。
    <br/><z/>
        <details>
        <summary>第一、病者，有二种：</summary>
        <z/>一、缘虑。
        <br/><z/>二、无记。
        <br/><z/>
        <br/><z/>（一）缘虑者，‘善、恶’二念也。虽复差殊，俱非‘解脱’。是故总束，名为：缘虑。
        <br/><z/>（二）无记者，虽不缘‘善、恶’等事，然俱非‘真心’，但是‘昏住’。
        <br/><z/>此二种，名为：病。
        <br/>
        <p/>
        </details>
        <details>
        <summary>第二、药者，亦有二种：</summary>
        <z/>一、寂寂。
        <br/><z/>二、惺惺。
        <br/><z/>
        <br/><z/>（一）寂寂，谓：不念外境‘善、恶’等事。
        <br/><z/>（二）惺惺，谓：不生‘昏住、无记’等相。
        <br/><z/>此二种，名为：药。
        <br/>
        <p/>
        </details>
        <details>
        <summary>第三、对治者：</summary>
        <z/>（一）以‘寂寂’，治‘缘虑’。
        <br/><z/>（二）以‘惺惺’，治‘昏住’。
        <br/><z/>用此二药，对彼二病。
        <br/><z/>故名：对治。
        <br/>
        <p/>
        </details>
        <details>
        <summary>第四、过生者。谓：</summary>
        <z/>谓：‘寂寂’久，生‘昏住’。
        <br/><z/><z/><z/>‘惺惺’久，生‘缘虑’。
        <br/><z/>因药发病，故云：过生。
        <br/>
        <p/>
        </details>
        <details>
        <summary>第五、识是非者：</summary>
        <z/>（一）寂寂不惺惺。此乃：昏住。
        <br/><z/>（二）惺惺不寂寂。此乃：缘虑。
        <br/><z/>（三）不惺惺不寂寂。此乃：非但缘虑，亦乃：入昏而住。
        <br/><z/>（四）亦寂寂亦惺惺，非唯历历，兼复寂寂。此乃：还源之‘妙性’也。
        <br/><z/>
        <br/><z/>此四句者，前三句非，后一句是。
        <br/><z/>故云：识‘是非’也。
        <br/>
        <p/>
        </details>
        <details>
        <summary>第六、正助者：</summary>
        <z/>（一）以‘惺惺’为正；
        <br/><z/>（二）以‘寂寂’为助。
        <br/><z/>
        <br/><z/>此之二事，‘体’不相离。
        <br/><z/>犹如病者，因杖而行。以行为正，以杖为助。
        <br/><z/>夫病者欲行，必先取杖，然后方行。
        <br/><z/>修心之人，亦复如是：
        <br/><z/>必先息‘缘虑’，令心‘寂寂’；
        <br/><z/><z/>次当‘惺惺’，不致‘昏沉’；
        <br/><z/><z/>令心历历，历历寂寂。二名一‘体’，更不异时。
        <br/><z/>
        <br/><z/>譬夫病者欲行，阙杖不可。正行之时，假杖故能行。
        <br/><z/>作功之者，亦复如是：
        <br/><z/>历历寂寂，不得异时。虽有二名，其‘体’不别。
        <br/>
        <p/>
        </details>
    <p/>
    </details>
    <details>
    <summary>又曰：</summary>
    <z/>乱想是病，无记亦病。
    <br/><z/>寂寂是药，惺惺亦药。
    <br/><z/>寂寂破乱想，惺惺治无记。
    <br/><z/>寂寂生无记，惺惺生乱想。
    <br/><z/>寂寂虽能治‘乱想’，而复还生‘无记’。
    <br/><z/>惺惺虽能治‘无记’，而复还生‘乱想’。
    <br/><z/>故曰：
    <br/><z/>惺惺寂寂是，无记寂寂非。
    <br/><z/>寂寂惺惺是，乱想惺惺非。
    <br/><z/>
    <br/><z/>寂寂为助，
    <br/><z/>惺惺为正。
    <br/><z/>思之。
    <p/>
    </details>
    <details>
    <summary>复次，‘料简’之后，须明‘识一念之中五阴’：</summary>
    <z/>谓：历历分别：
    <br/><z/>（一）明识相应，即是：识阴。
    <br/><z/>（二）领纳在心，即是：受阴。
    <br/><z/>（三）心缘此理，即是：想阴。
    <br/><z/>（四）行用此理，即是：行阴。
    <br/><z/>（五）污秽真性，即是：色阴。
    <br/><z/>
    <br/><z/>此五阴者，举‘体’即是一念。
    <br/><z/>此一念者，举‘体’全是五阴。
    <br/><z/>
    <br/><z/>历历见此一念之中：
    <br/><z/>无有主宰。即：人空慧。
    <br/><z/>见如幻化，即：法空慧。
    <br/><z/>
    <br/><z/>是故，须识此‘五念’及‘六种料简’，愿勿嫌之。
    <br/><z/>如取真金：
    <br/><z/>明识瓦砾、及以伪宝，但尽除之；
    <br/><z/>纵不识金，金体自现，何忧不得？
    <br/>
    <p/>
    </details>
<p/>
</details>
<details>
<summary>毗婆舍那颂　第五（修观）</summary>
    <details>
    <summary>（了境，智生。‘有、无’双照）</summary>
    <z/>夫‘境’，非‘智’而不了。
    <br/><z/><z/>‘智’，非‘境’而不生。
    <br/><z/>智生，则‘了境’而生。
    <br/><z/>境了，则‘智生’而了。
    <br/>‘智生’而了，了无‘所了’。
    <br/>‘了境’而生，生无‘能生’。
    <br/><z/>生无‘能生’，虽‘智’而非‘有’。
    <br/><z/>了无‘所了’，虽‘境’而非‘无’。
    <br/><z/>无，即‘不无’。
    <br/><z/>有，即‘非有’。
    <br/>‘有、无’双照，妙悟萧然。
    <br/><z/>如火得薪，弥加炽盛。
    <br/><z/>薪，喻：发‘智’之多‘境’。
    <br/><z/>火，比：了‘境’之妙‘智’。
    <br/>
    <p/>
    </details>
    <details>
    <summary>其辞曰：</summary>
    <z/>达‘性空’而非‘缚’，
    <br/><z/>虽‘缘假’而无‘著’。
    <br/>‘有、无’之境双照，‘中观’之心历落。
    <br/><z/>
    <br/><z/>若‘智’了于‘境’，即是：境空。智，如‘眼了花’。空，是‘了花空’眼。
    <br/><z/>若‘智’了于‘智’，即是：智空。智，如‘眼了眼’。空，是‘了眼空’眼。
    <br/><z/>
    <br/><z/>智，虽了‘境空’及以了‘智空’，非无‘了境智’。
    <br/><z/>境空，智犹‘有’。
    <br/><z/>了境，智‘空智’。
    <br/><z/>无境，智‘不了’。
    <br/><z/>如：眼了‘花空’及以了‘眼空’，非无‘了花眼’。
    <br/><z/>花空，眼犹‘有’。
    <br/><z/>了花，眼‘空眼’。
    <br/><z/>无花，眼‘不了’。
    <br/>
    <p/>
    </details>
    <details>
    <summary>复次，一切诸法，悉假‘因缘’。</summary>
    ‘因缘’所生，皆无‘自性’。
    <br/><z/>一法既尔，万法皆然。
    <br/>‘境、智’相从，于何不寂？
    <br/><z/>
    <br/><z/>何以故？
    <br/>‘因缘’之法，‘性’无差别。
    <br/><z/>故今之三界、轮回六道、升降、净秽、苦乐、凡圣差殊，
    <br/><z/>皆由‘三业、四仪、六根所对’随情造业，果报不同。
    <br/><z/>善则受乐，恶则受苦。
    <br/><z/>
    <br/><z/>故经云：“善恶为因，苦乐为果。”
    <br/><z/>当知：
    <br/>‘法’无定‘相’，随‘缘’构集。
    <br/>‘缘’非我‘有’，故曰：性空。
    <br/><z/>空故，非异。万法皆如。
    <br/><z/>
    <br/><z/>故经云：“色即是空。四阴亦尔。”
    <br/><z/>如是，则何独‘凡类’缘生？亦乃‘三乘圣果’皆从‘缘’有。
    <br/><z/>是故经云：“佛种从‘缘’起。”
    <br/><z/>是以：
    <br/>‘万机’丛凑，达之者，则无非‘道场’。
    <br/>‘色像’无边，悟之者，则无非‘般若’。
    <br/><z/>故经云：“‘色’无边故，当知‘般若’亦无边。”
    <br/>
    <p/>
    </details>
    <details>
    <summary>何以故？</summary>
    <z/>境，非‘智’而不了。
    <br/><z/>智，非‘境’而不生。
    <br/><z/>智生，则‘了境’而生。
    <br/><z/>境了，则‘智生’而了。
    <br/>‘智生’而了，了无‘所了’。
    <br/>‘了境’而生。生无‘能生’。
    <br/><z/>生无‘能生’，则‘内智’寂寂。
    <br/><z/>了无‘所了’。则‘外境’如如。
    <br/>‘如、寂’无差，
    <br/>‘境、智’冥一。
    <br/><z/>万累都泯，妙旨存焉。
    <br/><z/>故经云：“‘般若’无知，无所不知。”
    <br/><z/>如是，则妙旨非‘知’，不知而‘知’矣。
    <br/>
    <p/>
    </details>
<br/>
<p/>
</details>
<details>
<summary>优毕叉颂　<z/>第六（止观双运）</summary>
<z/>夫‘定、乱’分政，‘动、静’之源莫二。
<br/><z/><z/>‘愚、慧’乖路，‘明、暗’之本非殊。
<br/><z/>群迷，从暗而背明，舍静以求动。
<br/><z/>众悟，背动而从静，舍暗以求明。
<br/><z/>明生，则转愚成慧。
<br/><z/>静立，则息乱成定。
<br/><z/>
<br/><z/>定立，由乎背动。
<br/><z/>慧生，因乎舍暗。
<br/><z/>暗动，连系于烦笼。
<br/><z/>静明，相趋于物表。
<br/><z/>
<br/><z/>物不能愚，功由于‘慧’。
<br/><z/>烦不能乱，功由于‘定’。
<br/><z/>定、慧，更资于‘静明’。
<br/><z/>愚、乱，相缠于‘暗动’。
<br/><z/>
<br/><z/>动，而能‘静’者，即‘乱而定’也。
<br/><z/>暗，而能‘明’者，即‘愚而慧’也。
<br/><z/>如是，则：
<br/><z/>暗动之‘本’无差，‘静明’由兹合‘道’。
<br/><z/>愚乱之‘源’非异，‘定慧’于是同‘宗’。
<br/><z/>
<br/><z/>宗同，则无缘之慈。
<br/><z/>定慧，则寂而常照。
<br/><z/>寂而常照，则双‘与’。
<br/><z/>无缘之慈，则双‘夺’。
<br/><z/>
<br/><z/>双‘夺’故，优毕叉。<z/>（注：禅）
<br/><z/>双‘与’故，毗婆奢摩。（注：止观）
<br/><z/>以‘奢摩他’故，<z/>虽寂，而常照。（注：止即是观）
<br/><z/>以‘毗婆舍那’故，虽照，而常寂。（注：观即是止）
<br/><z/>以‘优毕叉’故，<z/>非照，而非寂。（注：止观平等）
<br/><z/>
<br/><z/>照而常寂，故说：俗而即真。
<br/><z/>寂而常照，故说：真而即俗。
<br/><z/>非寂非照，故杜口于：毗耶。（注：禅）
    <p/>
    <details>
    <summary>复次，观心十门：</summary>
    <z/>初则：言其法尔。
    <br/><z/>次则：出其观体。
    <br/><z/>三则：语其相应。
    <br/><z/>四则：警其上慢。
    <br/><z/>五则：诫其疏怠。
    <br/><z/>六则：重出观体。
    <br/><z/>七则：明其是非。
    <br/><z/>八则：简其诠旨。
    <br/><z/>九则：触途成观。
    <br/><z/>十则：妙契玄源。
    <br/>
    <p/>
    </details>
    <details>
    <summary>第一、言其法尔者：</summary>
    <z/>夫‘心性’虚通，‘动、静’之源莫二。
    <br/><z/><z/>‘真如’绝虑，‘缘、计’之念非殊。
    <br/><z/>惑见纷驰，穷之则唯‘一寂’。
    <br/><z/>灵源不状，鉴之则以‘千差’。
    <br/>‘千差’不同，法眼之名自立。
    <br/>‘一寂’非异，慧眼之号斯存。
    <br/>‘理量’双消，佛眼之功圆着。
    <br/><z/>
    <br/><z/>是以：
    <br/><z/>三谛一境，法身之理恒清。
    <br/><z/>三智一心，般若之明常照。
    <br/><z/>境智冥合，解脱之应随机。
    <br/><z/>非纵非横，圆伊之道玄会。
    <br/><z/>故知：
    <br/><z/>三德妙性，宛尔无乖。
    <br/><z/>一心深广难思，何出要而非路？
    <br/><z/>是以‘即心为道’者，可谓‘寻流而得源’矣。
    <br/>
    <p/>
    </details>
    <details>
    <summary>第二、出其观体者：</summary>
    <z/>祇知一念，
    <br/><z/>即空、不空；
    <br/><z/>非空、非不空。
    <br/>
    <p/>
    </details>
    <details>
    <summary>第三、语其相应者：</summary>
    <z/><z/>心，与‘空’相应。则讥毁赞誉，何忧何喜？
    <br/><z/><z/>身，与‘空’相应。则刀割香涂，何苦何乐？
    <br/><z/>依报，与‘空’相应。则施与劫夺，何得何失？
    <br/><z/>
    <br/><z/><z/>心，与‘空、不空’相应。则爱见都忘，慈悲普救。
    <br/><z/><z/>身，与‘空、不空’相应。则内同枯木，外现威仪。
    <br/><z/>依报，与‘空、不空’相应。则永绝贪求，资财给济。
    <br/><z/>
    <br/><z/><z/>心，与‘空、不空、非空、非不空’相应。则实相初明，开佛知见。
    <br/><z/><z/>身，与‘空、不空、非空、非不空’相应。则一尘入正受，诸尘三昧起。
    <br/><z/>依报，与‘空、不空、非空、非不空’相应。则香台宝阁，严土化生。
    <br/>
    <p/>
    </details>
    <details>
    <summary>第四、警其上慢者：</summary>
    <z/>若不尔者，则未‘相应’也。
    <br/>
    <p/>
    </details>
    <details>
    <summary>第五、诫其疏怠者：</summary>
    <z/>然‘渡海’应须上船。非船，何以能渡？
    <br/><z/><z/>‘修心’必须入观。非观，无以明心。
    <br/>‘心’尚未明，‘相应’何日？
    <br/><z/>思之，勿自恃也。
    <br/>
    <p/>
    </details>
    <details>
    <summary>第六、重出观体者：</summary>
    <z/>只知‘一念’即空、不空、非有、非无。
    <br/><z/>不知‘即念’即空、不空、非非有、非非无。
    <br/>
    <p/>
    </details>
    <details>
    <summary>第七、明其是非者：</summary>
    <z/>心不是‘有’，心不是‘无’。
    <br/><z/>心不‘非有’，心不‘非无’。
    <br/><z/>是有、是无，即堕‘是’。
    <br/><z/>非有、非无，即堕‘非’。
    <br/><z/>
    <br/><z/>如是，只‘是’——是‘非之非’。
    <br/><z/>未是，非‘是’——非‘非之是’。
    <br/><z/>今以‘双非’破‘两是’——‘是’破‘非是’，犹是‘非’。
    <br/><z/>又以‘双非’破‘两非’——‘非’破‘非非’，即是‘是’。
    <br/><z/>
    <br/><z/>如‘是’只是——非‘是’。
    <br/><z/>非‘非’之是——未‘是’。
    <br/><z/>不‘非’，不‘不非’。
    <br/><z/>不‘是’，不‘不是’。
    <br/><z/>
    <br/><z/>是非之惑，绵微难见。
    <br/><z/>神清虑静，细而研之。
    <br/>
    <p/>
    </details>
    <details>
    <summary>第八、简其诠旨者：</summary>
    <z/>然而：
    <br/><z/>至理无言，假‘文言’以明其旨。
    <br/><z/>旨宗非观，藉‘修观’以会其宗。
    <br/><z/>若‘旨’之未明，则‘言’之未的。
    <br/><z/>若‘宗’之未会，则‘观’之未深。
    <br/><z/>
    <br/><z/>深观，乃会其‘宗’。
    <br/><z/>的言，必明其‘旨’。
    <br/>‘旨、宗’既其明会，
    <br/>‘言、观’何得存存耶？
    <br/>
    <p/>
    </details>
    <details>
    <summary>第九、触途成观者：</summary>
    <z/>夫再演言辞，重标‘观’体，
    <br/><z/>欲明‘宗、旨’无异，‘言、观’有逐方移。
    <br/><z/>移‘言’，则‘言理’无差。
    <br/><z/>改‘观’，则‘观旨’不异。
    <br/><z/>
    <br/><z/>不异之‘旨’，即‘理’。
    <br/><z/>无差之‘理’，即‘宗’。
    <br/>‘宗、旨’一而二名，
    <br/>‘言、观’明其弄引耳。
    <br/>
    <p/>
    </details>
    <details>
    <summary>第十、妙契玄源者：</summary>
    <z/>夫‘悟心’之士，宁‘执观’而‘迷旨’？
    <br/><z/><z/>‘达教’之人，岂‘滞言’而‘惑理’？
    <br/>‘理’明，则言语道断，何‘言’之能议？
    <br/>‘旨’会，则心行处灭，何‘观’之能思？
    <br/>‘心、言’不能‘思、议’者，可谓‘妙契寰中’矣。
    <br/>
    <p/>
    </details>
<br/>
<p/>
</details>
<details>
<summary>三乘渐次　<z/>第七</summary>
<z/>夫妙道冲微，理绝‘名、相’之表。
<br/><z/><z/>至真虚寂，量超‘群、数’之外。
<br/><z/>而能：无缘之慈，随‘有机’而感应。
<br/><z/><z/><z/><z/>不二之旨，逐‘根性’以区分。
<br/><z/>顺物忘怀，施而不作。
<br/><z/>终日说示，不异无言。
<br/><z/>设教多途，无乖一揆。
<br/><z/>是以：
<br/><z/>大圣慈悲，随机利物。
<br/><z/>统其幽致，群籍非殊。
<br/><z/>中下之流，观‘谛缘’而自小。
<br/><z/>高上之士，御‘六度’而成大。
    <details>
    <summary>（声闻）</summary>
    <z/>由是品类愚迷，无能自晓。
    <br/><z/>或因‘说’而悟解，故号‘声闻’。
    <br/><z/>原其所修，‘四谛’而为本行，
    <br/><z/>观‘无常’而生恐，念‘空寂’以求安。
    <br/><z/>患‘六道’之轮回，恶‘三界’之生死。
    <br/><z/>见苦，常怀厌离。
    <br/><z/>断集，恒畏其生。
    <br/><z/>证灭，独契无为。
    <br/><z/>修道，惟论自度。
    <br/>‘大誓之心’未普，‘摄化之道’无施。
    <br/>‘六和之敬’空然，‘三界之慈’靡运。
    <br/><z/>因乖万行，果阙圆常，六度未修，非小何类？
    <br/><z/>如是，则‘声闻’之道也。
    <br/>
    <p/>
    </details>
    <details>
    <summary>（缘觉、辟支佛）</summary>
    <z/>或有不因他话，自悟‘非常’。
    <br/><z/>偶缘散而体真，故名‘缘觉’。
    <br/><z/>原其所习‘十二因缘’而为本行。
    <br/><z/>观‘无明’而即空，
    <br/><z/>达‘诸行’而无作。
    <br/>‘二因’既非其业，‘五果’之报何酬？
    <br/>‘爱、取、有’以无疵，‘老、死’亦何所累？
    <br/><z/>故能翛然独脱，静处幽居，
    <br/><z/>观‘物变’而悟‘非常’，
    <br/><z/>睹‘秋零’而入‘真道’。
    <br/><z/>四仪庠序，摄心虑以恬愉。
    <br/><z/>性好单栖，憩间林而自适。
    <br/><z/>不忻说法，现神力以化他。
    <br/><z/>无佛之世，出兴作佛。灯之后焰，身惟善寂。
    <br/><z/>意玩清虚，独宿孤峰。观缘散灭，利他不普。
    <br/><z/>自益未圆，于下有胜、于上不足。两非其类，位处中乘。
    <br/><z/>如此‘辟支佛道’也。
    <br/>
    <p/>
    </details>
    <details>
    <summary>（菩萨，大乘）</summary>
    <z/>如其：
    <br/><z/>根性本明，玄功宿着。
    <br/><z/>学非博涉，解自生知。
    <br/><z/>心无所缘，而能利物。
    <br/><z/>慈悲至大，爱见之所不拘。
    <br/><z/>终日度生，不见生之可度。
    <br/><z/>一异齐旨，解惑同源。
    <br/><z/>人法俱空，故名‘菩萨’。
    <br/><z/>
    <br/><z/>原其所修，六度而为正因：
    <br/><z/>（一）行施，则尽命倾财。
    <br/><z/>（二）持戒，则吉罗无犯。
    <br/><z/>（三）忍辱，则深明非我，割截何伤？安耐毁誉，八风不动。
    <br/><z/>（四）精进，则勤求至道，如救头然。自行化他，刹那之顷无间。
    <br/><z/>（五）禅那，则身心寂怕，安般希微。住寂定以自资，运四仪而利物。
    <br/><z/>（六）智慧，则了知缘起，自性无生，万法皆如，真源至寂。
    <br/><z/>
    <br/><z/>虽知：烦恼无可舍、菩提无可取，而能不证无为。
    <br/><z/>度生长劫，广修万行。等观群方，下及谛缘，上该不共。
    <br/><z/>大誓之心普被，四摄之道通收。
    <br/><z/>总三界以为家，括四生而为子。
    <br/><z/>悲智双运，福慧两严。超越二乘，独居其上。
    <br/><z/>如是则‘大乘之道’也。
    <br/>
    <p/>
    </details>
    <details>
    <summary>（法本无三，取益随机）</summary>
    <z/>是以：
    <br/><z/>一真之理，逐根性以阶差。
    <br/><z/>取益随机，三乘之唱备矣。
    <br/><z/>然而：
    <br/><z/>至理虚玄，穷微绝妙。尚非其一，何是于三？
    <br/><z/>不三之三，而言三。
    <br/><z/>不一之一，而言一。
    <br/>‘一三’非三，尚不三；
    <br/>‘三一’之一，亦何一？
    <br/><z/>一不一，自非三。
    <br/><z/>三不三，自非一。
    <br/><z/>非一，‘一非三’不留。
    <br/><z/>非三，‘三非一’不立。
    <br/><z/>不立之一，本无三。
    <br/><z/>不留之三，本无一。
    <br/>‘一、三’本无，‘无’亦无。
    <br/><z/>无‘无’，无本，故：妙绝。
    <br/><z/>如是，则：一何所分？三何所合？
    <br/>‘合、分’自于‘人’耳，
    <br/><z/>何‘理’异于‘言’哉？
    <br/><z/>
    <br/><z/>譬夫：三兽渡河，‘河一’宁从兽合？
    <br/><z/>复何独‘河非兽合’？亦乃‘兽不河’。
    <br/>‘分河’尚不成，‘三河’岂得以‘河而合兽’？
    <br/>‘兽’尚不成一，<z/>‘兽’岂得以‘兽而成河’？
    <br/><z/>河非兽，而何三？
    <br/><z/>兽非河，而何一？
    <br/><z/>一河独包三兽，而河未曾三。
    <br/><z/>三兽共履一河，而兽未尝一。
    <br/><z/>兽之非一，明其：足有短长。
    <br/><z/>河之不三，知其：水无深浅。
    <br/><z/>水无深浅——譬：法之无差。
    <br/><z/>足有短长——类：智之有‘明、昧’。
    <br/><z/>如是，则：法本无三，而‘人自三’耳。
    <br/><z/>
    <br/><z/>今之三乘之初，‘四谛’最标其首。
    <br/><z/>法之既以无差，‘四谛’亦何非大？
    <br/><z/>而言‘声闻’观之，位居其小者哉。
    <br/><z/>是知：
    <br/><z/>谛，似于河。
    <br/><z/>人，之若兽。
    <br/><z/>声闻最劣，与兔为俦。虽复奔波，宁穷浪底，未能知其深极。
    <br/><z/>位自居卑，何必观谛之流？一概同其成小。
    <br/><z/>如其智照高明、量齐香象者，则可以穷源尽际，焕然成大矣。
    <br/>
    <p/>
    </details>
    <details>
    <summary>（三乘果报）</summary>
    <z/>故知：
    <br/><z/>下智观者，得：声闻果。
    <br/><z/>中智观者，得：缘觉果。
    <br/><z/>上智观者，得：菩萨果。
    <br/><z/>明宗皎然，岂容图度者矣。
    <br/><z/>
    <br/><z/>是以：
    <br/><z/>声闻见‘苦’，而断集。
    <br/><z/>缘觉悟‘集、散’而观离。
    <br/><z/>菩萨了达‘真源’，知‘集’本无‘和合’。
    <br/><z/>三人同观‘四谛’，证果之所差殊，
    <br/><z/>良由‘观有浅深’对照‘明其高下’耳。
    <br/><z/>
    <br/><z/>是以：
    <br/><z/>下乘行下，中上之所未修。
    <br/><z/>上乘行上，而修中下。
    <br/><z/>中行中下，不修于上。
    <br/>‘上、中、下’之在人，非‘谛令其大小’耳。
    <br/>
    <p/>
    </details>
    <details>
    <summary>（断伏，悟迷）</summary>
    <z/>然：
    <br/><z/>三乘虽殊，同归‘出苦’之要。
    <br/><z/>声闻虽小，‘见爱之惑’已祛，故于三界无忧、‘分段之形’灭矣。
    <br/><z/>三明照耀，开朗八万之劫，现前六通。
    <br/><z/>纵任无为，山壁游之直度。
    <br/><z/>时复空中行住，或坐卧之安然，
    <br/><z/>泛沼，则轻若鸿毛。
    <br/><z/>涉地，则犹如履水。
    <br/><z/>九定之功满足，
    <br/><z/>十八之变随心。
    <br/><z/>
    <br/><z/>然，三藏之佛，望‘六根清净’位，有齐有劣。
    <br/><z/>同除‘四住’，此处为：齐。
    <br/><z/>若伏‘无明’，三藏则：劣。
    <br/><z/>佛尚为劣，二乘可知？
    <br/><z/>望上，‘断伏’虽殊；
    <br/><z/>于下，‘悟迷’有隔。
    <br/><z/>如是，则二乘何咎？而欲不修者哉？
    <br/><z/>
    <br/><z/>如来为对‘大根’引归宝所，令修种智、同契圆伊，
    <br/><z/>或毁、或誉，抑扬当时耳。
    <br/><z/>凡夫不了，预畏被呵。宁知‘见爱’尚存、去‘二乘’而甚远？
    <br/><z/>虽复言其“修道”，惑使‘诸所’不祛，
    <br/><z/>非惟‘身口’未端，亦乃‘心由’谄曲。
    <br/>‘见’生自意，‘解’背真诠；
    <br/>‘圣教’之所不依，‘明师’未曾承受；
    <br/>‘根缘’非唯宿习，‘见解’未预生知；
    <br/><z/>而能世智辩聪谈论，以之终日。
    <br/><z/>时复牵于经语、曲会私情；
    <br/><z/>纵邪说以诳愚人，拨因果而排罪福；
    <br/><z/>顺情则嬉怡生爱，违意则[忄於][忄诸]怀瞋。
    <br/><z/>三受之状固然，称位乃俦菩萨；
    <br/><z/>初篇之非未免，过人之衅又萦；
    <br/><z/>大乘之所不修，而复讥于小学；
    <br/><z/>恣一时之强口，谤说之患铿然：
    <br/><z/>三涂苦轮、报之长劫，哀哉吁哉，言及怆然悲酸矣！
    <br/>
    <p/>
    </details>
    <details>
    <summary>（达性，忘心）</summary>
    <z/>然而达性之人，对境弥加其照。
    <br/><z/>忘心之士，‘相、善’不涉其怀，况乎‘三业之邪非’宁有历心于尘滴？
    <br/><z/>是以：
    <br/><z/>鉴玄之侣，净‘三受’于心源。
    <br/><z/>涤秽之流，扫‘七支’于身口。
    <br/><z/>无‘情’罔侵尘叶，
    <br/><z/>有‘识’无恼蜎螟。
    <br/><z/>幽涧，未足比其清。
    <br/><z/>飞雪，无以方其素。
    <br/><z/>眷德，若羽群扬翅，望星月以穷高。
    <br/><z/>弃恶，若鳞众惊钩，投江瀛而尽底，玄曦惭其照远。
    <br/><z/>上界恧以缘消，
    <br/><z/>境智合以圆虚，
    <br/><z/>定慧均而等妙。
    <br/><z/>桑田改，而心无易。
    <br/><z/>海岳迁，而志不移。
    <br/><z/>而能：
    <br/><z/>处愦非喧，凝神挺照。
    <br/><z/>心源朗净，慧解无方。
    <br/><z/>观法性，而达真如。
    <br/><z/>鉴金文，而依了义。
    <br/><z/>如是，则：
    <br/><z/>一念之中，何法门而不具？
    <br/><z/>如其：
    <br/><z/>妙慧未彰，心无准的。
    <br/><z/>解非契理，行阙超尘。
    <br/><z/>乖法性，而顺常情。
    <br/><z/>背圆诠，而执权说。
    <br/><z/>如是，则：
    <br/><z/>次第随机，对‘根缘’而设教矣。
    <br/><z/>是以叙其纲纪，委悉余所。
    <br/>
    <p/>
    </details>
<z/>未明深浅宗途，略言其趣。
<br/><z/>三乘之学影响，知其分位耳。
<p/>
</details>
<details>
<summary>事理不二　<z/>第八</summary>
<z/>夫妙悟通衢，则山河非壅。
<br/><z/><z/>迷名滞相，则丝毫成隔。
<br/><z/>然万法本源，由来实相。
<br/><z/><z/>尘沙惑趣，原是真宗。
<br/><z/>故‘物像无边、般若无际’者，以其法性本真、了达成智故也。
<br/><z/>
<br/><z/>譬夫：行由通径，则万里可期。
<br/><z/>如其：触物冲渠，则终朝域内。
<br/><z/>以其不知‘物有无形之畔、渠有穷虚之域’故也，
<br/><z/>是以：学游‘中道’，则‘实相’可期；
<br/><z/>如其：执有、滞无，<z/>则终归‘边见’。
<br/><z/>以其不知‘有有——非有之相、无有——非无之实’故也，
<br/><z/>今之：色相纷纭，穷之则‘非相’；
<br/><z/><z/><z/><z/>音声吼唤，究之则‘无言’。
<br/><z/>迷之，则谓有形声；
<br/><z/>悟之，则知其阒寂。
<p/>
    <details>
    <summary>（‘中道’之‘有、无’）</summary>
    <z/>如是，则：
    <br/><z/>真谛，不乖于事理，即：事理之‘体’元真。
    <br/><z/>妙智，不异于了知，即：了知之‘性’元智。
    <br/><z/>然而：
    <br/><z/>妙旨绝言，假‘文言’以诠‘旨’。
    <br/><z/>真宗非相，假‘名相’以标‘宗’。
    <br/><z/>譬夫：‘象’非雪山，假雪山而类‘象’。
    <br/><z/>此但取其‘能类’耳，岂‘以雪山而为象’耶？
    <br/><z/>
    <br/><z/>今之：
    <br/><z/>法，非‘常’而执‘有’；有假、非有，以破‘常’。
    <br/><z/>性，非‘断’而执‘无’；<z/>假、非无，而破‘断’。
    <br/><z/>类夫：净，非水灰。假‘水灰’而洗净者，
    <br/><z/><z/><z/><z/>此但取其‘能洗’耳，岂以‘水灰’而为‘净’耶？
    <br/><z/>
    <br/><z/>故知：
    <br/><z/>‘中道’不偏，<z/>假‘二边’而辨正。
    <br/>‘断、常’非是，寄‘无、有’以明非。
    <br/><z/>若有、若无，言‘既非’；
    <br/><z/>非有、非无，亦‘何是’？
    <br/><z/>信知‘妙达玄源’者，非‘常情之所测’也。
    <br/><z/>何者？
    <br/><z/>夫‘妄’非愚出，真‘不智’生。
    <br/><z/><z/>‘达妄’名真，迷真曰‘妄’。
    <br/><z/>岂有“妄随‘愚’变、真逐‘智’回”？
    <br/>‘真、妄’不差，‘愚、智’自异耳。
    <br/><z/>（编者注：体、相、用。‘体’无真妄，‘用’有愚智之‘相’。）
    <br/><z/>（编者注：‘体’本清净，‘用’水灰之‘相’，以妄除妄，了达‘实相’。）
    <br/>
    <p/>
    </details>
    <details>
    <summary>（‘名’与‘体’之辨）</summary>
    <z/>夫欲妙识‘玄宗’，必先审其‘愚智’。
    <br/><z/>若欲审其‘愚智’，善须明其‘真妄’。
    <br/><z/>若欲明其‘真妄’，复当究其‘名体’。
    <br/>‘名体’若分，‘真妄’自辨。
    <br/>‘真妄’既辨，‘愚智’迢然。
    <br/><z/>是以：
    <br/><z/>愚，无‘了智’之能，
    <br/><z/>智，有‘达愚’之实。
    <br/><z/>故知：
    <br/><z/>非智，无以明其‘真妄’。
    <br/><z/>非智，莫能辨其‘名体’。
    <br/><z/>何者？
    <br/><z/>或：有‘名’而无‘体’；
    <br/><z/>或：因‘体’而施‘名’；
    <br/>‘名、体’混绪，实难穷究矣。
    <br/><z/>
    <br/><z/>是以：
    <br/><z/>体，非‘名’而不辨。
    <br/><z/>名，非‘体’而不施。
    <br/><z/>言体，必假其‘名’。
    <br/><z/>语名，必藉其‘体’。
    <br/><z/><z/>今之‘体外施名’者，此但‘名其无体’耳。岂‘有体当其名’耶？
    <br/><z/>譬夫：兔无角，而施名。此则‘名其无角’耳，岂‘有角当其名’耶？
    <br/><z/>
    <br/>‘无体，而施名’者，则‘名，无实名’也。
    <br/>‘名’，无实名。则‘所名’无也。
    <br/>‘所名’既无，‘能名’不有也。
    <br/><z/>何者？
    <br/><z/>设名，本以名其‘体’。无体，何以当其‘名’？
    <br/><z/>言体，本以当其‘名’。无名，何以当其‘体’？
    <br/><z/>体无，当而‘非体’。
    <br/><z/>名无，名而‘非名’。
    <br/><z/>此则：何‘独体而元虚’？亦‘乃名而本寂’也。
    <br/><z/>
    <br/><z/>然而：
    <br/><z/>无体当‘名’，由来若此。
    <br/><z/>名之‘体’当，何所云为？
    <br/><z/>夫‘体’不自名，假‘他名’而名‘我体’。
    <br/><z/><z/>‘名’非自设，假‘他体’而施‘我名’。
    <br/><z/>若‘体’之未形，则‘名’何所名？
    <br/><z/>若‘名’之未设，则‘体’何所明？
    <br/><z/>然而：
    <br/><z/>明体，虽假其‘名’，不为‘不名而无体’耳。
    <br/><z/>设名，要因其‘体’；无体，则‘名’之本无。
    <br/><z/>如是，则：
    <br/><z/>体，<z/>不‘名’生。
    <br/><z/>名，生于‘体’耳。
    <br/><z/>今之‘体在名前、名从体后’辨者，如此则‘设名，以名其体’。
    <br/><z/>故知：体，是‘名’源耳。则‘名’之所由，缘起于‘体’。
    <br/>
    <p/>
    </details>
    <details>
    <summary>‘体’之元绪，何‘所因’依？</summary>
    <z/>夫‘体’不我形，假‘缘会’而成体。
    <br/><z/><z/>‘缘’非我会，因‘会体’而成缘。
    <br/><z/>若‘体’之未形，则‘缘’何所会？
    <br/><z/>若‘缘’之未会，则‘体’何所形？
    <br/><z/>体形，则‘缘会’而形。
    <br/><z/>缘会，则‘体形’而会。
    <br/><z/>体形，而‘会’则明。形，无‘别会’。形无别会，则‘会’本无也。
    <br/><z/>缘会，而‘形’则明。会，无‘别形’。会无别形，则‘形’本无也。
    <br/><z/>是以：万法从‘缘’，无自‘体’耳。
    <br/><z/>
    <br/><z/>体，而无‘自’。故名：性空。
    <br/>‘性’之既空，虽‘缘会’而非有。
    <br/>‘缘’之既会，虽‘性空’而不无。
    <br/><z/>是以：
    <br/>‘缘会’之有，‘有’而非有。
    <br/>‘性空’之无，‘无’而不无。
    <br/><z/>何者？
    <br/><z/>会，即‘性空’。故言‘非有’。
    <br/><z/>空，即‘缘会’。故曰‘非无’。
    <br/><z/>今言‘不有、不无’者，非是离‘有’别有一‘无’也，亦非离‘无’别有一‘有’也。
    <br/><z/>如是则明：法，非‘有、无’。故以‘非有、非无’名耳，不是‘非有、非无’。
    <br/><z/>既非‘有、无’。又非‘非有’、非‘非无’也。
    <br/><z/>如是，何独‘言语道断’？亦乃‘心行处灭’也。
    <br/>
    <p/>
    </details>
<br/>
<p/>
</details>
<details>
<summary>劝友人书　<z/>第九</summary>
    <details>
    <summary>婺州浦阳县佐溪山‘朗禅师’召大师山居书</summary>
    <z/>自到灵溪，泰然心意。
    <br/><z/>高低峰顶，振锡常游。石室岩龛，拂乎宴坐。
    <br/><z/>青松碧沼，明月自生。风扫白云，纵目千里。
    <br/><z/>名花香果，峰鸟衔将。猿啸长吟，远近皆听。
    <br/><z/>锄头当枕，细草为毡。
    <br/><z/>世上峥嵘、竞争人我，心地未达，方乃如斯。
    <br/><z/>傥有寸阴，愿垂相访。
    <br/>
    <p/>
    </details>
    <p/>
<z/>大师答朗禅师书
<p/>
    <details>
    <summary>（潜居山谷，首要条件）</summary>
    <z/>自别以来，经今数载。遥心眷想，时复成劳。忽奉来书，适然无虑。
    <br/><z/>不委信后，‘道体’如何？‘法味’资神，故应清乐也。
    <br/>‘玄觉’粗得延时，钦咏德音，非言可述。
    <br/><z/>承怀节操，独处幽栖，泯迹人间，潜形山谷，亲朋绝往。
    <br/><z/>鸟兽时游，竟夜绵绵，终朝寂寂。视听都息，心累阒然。
    <br/><z/>独宿孤峰，端居树下，息繁餐道，诚合如之。
    <br/><z/>
    <br/><z/>然而：正道寂寥，虽有修，而难会。
    <br/><z/><z/><z/><z/>邪徒諠扰，乃无习，而易亲。
    <br/><z/>若非‘解契玄宗、行符真趣’者，则未可‘幽居抱拙、自谓一生’欤。
    <br/><z/>应当：博问先知，伏膺诚恳，执掌屈膝，整意端容。
    <br/><z/><z/><z/><z/>晓夜忘疲，始终虔仰，折挫身口，蠲矜怠慢。
    <br/><z/>不顾形骸、专精至道者，可谓‘澄神方寸’欤。
    <br/><z/>
    <br/><z/>夫欲：采妙探玄，实非容易。
    <br/><z/><z/><z/><z/>决择之次，如履轻冰。
    <br/><z/>必须：侧耳目，而奉玄音。
    <br/><z/><z/><z/><z/>肃情尘，而赏幽致。
    <br/><z/>忘言宴旨，濯累餐微。
    <br/><z/>夕惕朝询，不滥丝发。
    <br/><z/>如是，则乃可‘潜形山谷、寂累绝群’哉！
    <br/><z/>
    <br/><z/>其或：心径未通、瞩物成壅，而欲‘避諠求静’者，尽世未有其‘方’。
    <br/><z/>况乎‘郁郁长林、峨峨耸峭、鸟兽呜咽、松竹森梢、
    <br/><z/><z/><z/><z/>水石峥嵘、风枝萧索、藤萝萦绊、云雾氤氲、
    <br/><z/><z/><z/><z/>节物衰荣、晨昏眩晃’斯之种类，岂非喧杂耶？
    <br/><z/>故知：‘见惑’尚纡，触途成滞耳。
    <br/>
    <p/>
    </details>
    <details>
    <summary>（‘境’与‘道’的关系）</summary>
    <z/>是以：先须‘识道’，后乃居山。
    <br/><z/>若未‘识道’，而先居山者，但见其山，必忘其‘道’。
    <br/><z/>若未居山，而先‘识道’者，但见其‘道’，必忘其山。
    <br/><z/>忘山，则‘道性’怡神。
    <br/><z/>忘道，则‘山形’眩目。
    <br/><z/>是以：
    <br/><z/>见道忘山者，人间亦寂也。
    <br/><z/>见山忘道者，山中乃喧也。
    <br/><z/>
    <br/><z/>必能‘了阴、无我’。无我，谁住人间？
    <br/><z/>若知‘阴入、如空’。空聚，何殊山谷？
    <br/><z/>如其：三毒未祛、六尘尚扰、身心自相矛盾，何关‘人山之喧寂’耶？
    <br/><z/>且夫：
    <br/><z/>道性冲虚，万物本非‘其累’。
    <br/><z/>真慈平等，声色何非‘道’乎？
    <br/><z/>
    <br/><z/>特因：见倒、惑生，遂成‘轮转’耳。
    <br/><z/>若能：了境‘非有’，触目无非‘道场’。
    <br/><z/><z/><z/>‘知、了’本无，所以‘不缘而照’。
    <br/><z/>圆融法界，‘解、惑’何殊？
    <br/><z/>以‘含灵’而辨悲，
    <br/><z/>即‘想念’而明智。
    <br/><z/>智生，则‘法’应圆照。离‘境’，何以观悲？
    <br/><z/>
    <br/><z/>悲智，理合通收。
    <br/><z/>乖生，何以能度？
    <br/><z/>度尽‘生’而悲大，
    <br/><z/>照穷‘境’以智圆。
    <br/><z/>智圆，则喧寂同观。
    <br/><z/>悲大，则怨亲普救。
    <br/><z/>如是，则何假‘长居山谷’？随处任缘哉！
    <br/><z/>
    <br/><z/>况乎：
    <br/><z/>法法虚融、心心寂灭。本自非有，谁强言‘无’？
    <br/><z/>何喧扰之可‘喧’？
    <br/><z/>何寂静之可‘寂’？
    <br/><z/>若知‘物我冥一’，‘彼、此’无非道场；
    <br/><z/>复何‘狥喧杂于人间、散寂寞于山谷’？
    <br/>
    <p/>
    </details>
    <details>
    <summary>（弃‘对比’，知‘实相’）</summary>
    <z/>是以：
    <br/><z/>释‘动’求静者，憎枷爱杻也。
    <br/><z/>离‘怨’求亲者，厌槛忻笼也。
    <br/><z/>若能：
    <br/><z/>慕‘寂’于喧，市廛无非宴坐。
    <br/><z/>徴‘违’纳顺，怨债由来善友矣！
    <br/><z/>如是，则：
    <br/><z/>劫夺毁辱，何曾非我‘本师’？
    <br/><z/>叫唤喧烦，无非‘寂灭’。
    <br/><z/>
    <br/><z/>故知：
    <br/><z/>妙道无形，万像不乖。
    <br/><z/>其致‘真如’寂灭，
    <br/>‘众响’靡异其源。
    <br/><z/>迷之，则：见倒、惑生。
    <br/><z/>悟之，则‘违、顺’无地。
    <br/><z/>
    <br/><z/>阒寂，非‘有缘会’而能生。
    <br/><z/>峨嶷，非‘无缘散’而能灭。
    <br/><z/>灭，既‘非灭’，以何灭‘灭’？
    <br/><z/>生，既‘非生’，以何生‘生’？
    <br/>‘生、灭’既虚，实相常住矣。
    <br/><z/>是以：
    <br/>‘定水’滔滔，何‘念尘’而不洗？
    <br/>‘智灯’了了，何‘惑雾’而不祛？
    <br/><z/>乖之，则‘六趣’循环。
    <br/><z/>会之，则‘三涂’迥出。
    <br/><z/>如是，则：何不乘‘慧舟’而游‘法海’？而欲驾‘折轴’于山谷者哉？
    <br/>
    <p/>
    </details>
    <details>
    <summary>（不怨人，不怨境，虚心归宗）</summary>
    <z/>故知：
    <br/>‘物’类纭纭，其‘性’自一。
    <br/>‘灵’源寂寂，不照而知‘实相’。
    <br/><z/>天真‘灵智’非造。人迷，谓之失。人悟，谓之得。
    <br/>‘得、失’在于人，何关‘动、静’者乎？
    <br/><z/>譬夫：未解乘舟，而欲‘怨其水曲’者哉！
    <br/><z/>
    <br/><z/>若能：
    <br/><z/>妙识玄宗，虚心冥契，
    <br/><z/>动静常短，语默恒规，
    <br/><z/>寂尔有归。恬然无间；
    <br/><z/>如是，则乃可：
    <br/><z/>逍遥山谷，放旷郊[广墨阝]。
    <br/><z/>游逸形仪，寂怕心腑。
    <br/><z/>恬澹‘息’于内，萧散‘扬’于外。
    <br/><z/>其‘身’兮若拘，其‘心’兮若泰。
    <br/><z/>现‘形容’于寰宇，潜‘幽灵’于法界。
    <br/><z/>如是，则：应机有感、适然无准矣！
    <br/><z/>
    <br/><z/>因信略此，余更何申？若非志朋，安敢轻触？
    <br/><z/>宴寂之暇，时暂思量。
    <br/><z/>予必诳言，无当看竟，回充纸烬耳。
    <br/><z/>不宣。同友玄觉和南。
    <br/>
    <p/>
    </details>
<br/>
<p/>
</details>
<details>
<summary>发愿文　<z/><z/>第十</summary>
<z/>稽首圆满遍知觉，寂静平等本真源。
<br/><z/>相好严特非有无，慧明普照微尘刹。
<br/><z/>稽首湛然真妙觉，甚深十二修多罗。
<br/><z/>非文非字非言诠，一音随类皆明了。
<br/><z/>稽首清净诸贤圣，十方和合应真僧。
<br/><z/>执持禁戒无有违，振锡携瓶利含识。
<br/><z/>卵生胎生及湿化，有色无色想非想。
<br/><z/>非有非无想杂类，六道轮回不暂停。
<br/><z/>我今稽首归三宝，普为众生发道心。
<br/><z/>群生沉沦苦海中，愿因诸佛法僧力。
<br/><z/>慈悲方便拔诸苦，不舍弘愿济含灵。
<br/><z/>化力自在度无穷，恒沙众生成正觉。
<br/><z/>
<br/><z/>说此偈已，我复稽首归依：
<br/><z/>十方三世一切诸‘佛、法、僧’前，
<br/><z/>承三宝力，志心发愿，修无上菩提。
<br/><z/>契从今生、至成正觉，中间决定，勤求不退。
<br/><z/>未得道前，身无横病、寿不中夭。
<br/><z/>正命尽时，不见恶相、无诸恐怖。
<br/><z/>不生颠倒、身无苦痛、心不散乱，正慧明了。
<br/><z/>不经中阴、不入地狱。畜生饿鬼、水陆空行、
<br/><z/>天魔外道、幽冥鬼神、一切杂形，皆悉不受。
<br/><z/>长得人身，聪明正直，不生恶国、不值恶王。
<br/><z/>不生边地、不受贫苦、奴婢女形、黄门二根。
<br/><z/>黄发黑齿、顽愚暗钝、丑陋残缺、
<br/><z/>盲聋喑哑、凡是可恶，毕竟不生。
<br/><z/>
<br/><z/>出处中国，正信家生。常得男身，六根完具。
<br/><z/>端正香洁，无诸垢秽。志意和雅，身安心静。
<br/><z/>不贪瞋痴，三毒永断。不造众恶，恒思诸善。
<br/><z/>不作王臣，不为使命。不愿荣饰，安贫度世。
<br/><z/>少欲知足，不长畜积。衣食供身，不行偷盗。
<br/><z/>不杀众生，不啖鱼肉。敬爱含识，如我无异。
<br/><z/>性行柔软，不求人过，不称己善，不与物诤。
<br/><z/>怨亲平等，不起分别，不生憎爱。
<br/><z/>他物不悕，自财不吝，不乐侵犯。
<br/><z/>恒怀质直，心不卒暴，常乐谦下。
<br/><z/>口无恶说，身无恶行，心不谄曲，三业清净。
<br/><z/>
<br/><z/>在处安隐，无诸障难、窃盗劫贼、王法牢狱、
<br/><z/>枷杖钩锁、刀枪箭槊、猛兽毒虫、堕峰溺水、
<br/><z/>火烧风飘、雷惊霹雳、树折岩颓、堂崩栋朽、
<br/><z/>挝打怖畏、趁逐围绕、执捉系缚、加诬毁谤、
<br/><z/>横注钩牵、凡诸难事，一切不受。
<br/><z/>恶鬼飞灾、天行毒疠、邪魔魍魉、
<br/><z/>若河若海、崇山穹岳、居止树神、
<br/><z/>凡是灵祇，闻我名者、见我形者、发菩提心。
<br/><z/>悉相覆护，不相侵恼。昼夜安隐，无诸惊惧。
<br/><z/>四大康强，六根清净。不染六尘，心无乱想。
<br/><z/>不有昏滞，不生断见，不着空有。
<br/><z/>远离诸相，信奉能仁，不执己见。
<br/><z/>
<br/><z/>悟解明了，生生修习，正慧坚固，不被魔摄。
<br/><z/>大命终时，安然快乐。舍身受身，无有怨对。
<br/><z/>一切众生，同为善友。所生之处，值佛闻法。
<br/><z/>童真出家，为僧和合。身身之服，不离袈裟。
<br/><z/>食食之器，不乖盂钵。道心坚固，不生憍慢。
<br/><z/>敬重三宝，常修梵行。亲近明师，随善知识。
<br/><z/>深信正法，勤行六度。读诵大乘，行道礼拜。
<br/><z/>妙味香花、音声赞呗、灯烛台观、山海林泉、
<br/><z/>空中平地、世间所有，微尘已上，悉持供养。
<br/><z/>合集功德，回助菩提。思惟了义，志乐间静。
<br/><z/>清素寂默，不爱喧扰、不乐群居，常好独处。
<br/><z/>一切无求，专心定慧。六通具足，化度众生。
<br/><z/>随心所愿，自在无碍。万行成就，精妙无穷。
<br/><z/>正直圆明，志成佛道。
<br/><z/>
<br/><z/>愿以此善根，普及十方界。上穷有顶，下极风轮。
<br/><z/>天上人间、六道诸身、一切含识，我所有功德，悉与众生共。
<br/><z/>尽于微尘劫，不惟一众生。随我有善根，普皆充薰饰。
<br/><z/>地狱中苦恼，南无佛法僧，称佛法僧名，愿皆蒙解脱。
<br/><z/>饿鬼中苦恼，南无佛法僧，称佛法僧名，愿皆蒙解脱。
<br/><z/>畜生中苦恼，南无佛法僧，称佛法僧名，愿皆蒙解脱。
<br/><z/>天人阿修罗、恒沙诸含识，八苦相煎迫；
<br/><z/>南无佛法僧，因我此善根，普免诸缠缚。
<br/><z/>
<br/><z/>南无三世佛，南无修多罗、菩萨声闻僧、微尘诸圣众，
<br/><z/>不舍本慈悲，摄受群生类。尽空诸含识，归依佛法僧。
<br/><z/>离苦出三涂，疾得超三界。各发菩提心，昼夜行般若。
<br/><z/>生生勤精进，常如救头然。先得菩提时，誓愿相度脱。
<br/><z/>我行道礼拜，我诵经念佛，我修戒定慧。
<br/><z/>南无佛法僧，普愿诸众生，悉皆成佛道。
<br/><z/>我等诸含识，坚固求菩提。顶礼佛法僧，愿早成正觉。
<br/>
<p/>
</details>
<p/>
禅宗永嘉集(终)
<p/>
</body>
</html>
